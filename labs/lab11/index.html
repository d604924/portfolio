<!DOCTYPE html>
<html>
<head>
	<title>lab11(直排練習）</title>
	<link rel="stylesheet" type="text/css" href="./while.css">
	<script type="text/javascript" src="./taketori_js/taketori.js"></script>
	<script type="text/javascript" src="./jquery.js"></script>
</head>
<body>
    <div class="vertical">
    	 <h1>洛神賦</h1>
    	 <span>曹植</span>

<p>黃初三年，余朝京師，還濟洛川。古人有言，斯水之神，名曰宓妃。感宋玉對楚王神女之事，遂作斯賦。其辭曰：</p>

<p>余從京域，言歸東藩。
背伊闕，越轘轅，經通谷，陵景山。
日既西傾，車殆馬煩。
爾迺稅駕乎蘅皋，秣駟乎芝田，容與乎陽林，流眄乎洛川。
於是精移神駭，忽焉思散，俯則未察，仰以殊觀，覩一麗人，於巖之畔。</p>
<p><strong>迺援御者而告之曰：
爾有覿於彼者乎？彼何人斯？若此之豔也？</strong>
<em>御者對曰：
臣聞河洛之神，名曰宓妃。然則君王所見，無迺是乎？其狀若何？臣願聞之。</em>
余告之曰：</p>
<p>其形也，
翩若驚鴻，婉若游龍。<br/>
榮曜秋菊，華茂春松。<br/>
髣彿兮若輕雲之蔽月，飄颻兮若流風之迴雪。<br/>
遠而望之，皎若太陽升朝霞；<br/>
迫而察之，灼若芙蕖出淥波。<br/>
襛纖得衷，脩短合度。<br/>
肩若削成，腰如約素。<br/>
延頸秀項，皓質呈露。<br/>
芳澤無加，鉛華弗御。<br/>
雲髻峨峨，脩眉聯娟。<br/>
丹脣外朗，皓齒內鮮。<br/>
明眸善睞，靨輔承權。<br/>
瑰姿豔逸，儀靜體閑。<br/>
柔情綽態，媚於語言。<br/>
奇服曠世，骨像應圖。<br/>
披羅衣之璀粲兮，珥瑤碧之華琚。<br/>
戴金翠之首飾，綴明珠以耀軀。<br/>
踐遠遊之文履，曳霧綃之輕裾。<br/>
微幽蘭之芳藹兮，步踟躕於山隅。</p>
<p>於是忽焉縱體，以遨以嬉。<br/>
左倚采旄，右蔭桂旗。<br/>
攘皓腕於神滸兮，采湍瀨之玄芝。<br/>
余情悅其淑美兮，心振蕩而不怡。<br/>
無良媒以接懽兮，託微波而通辭。<br/>
願誠素之先達兮，解玉佩以要之。<br/>
嗟佳人之信脩兮，羌習禮而明詩。<br/>
抗瓊珶以和予兮，指潛淵而爲期。<br/>
執眷眷之款實兮，懼斯靈之我欺。<br/>
感交甫之棄言兮，悵猶豫而狐疑。<br/>
收和顏而靜志兮，申禮防以自持。</p>
<p>於是洛靈感焉，徙倚彷徨，<br/>
神光離合，乍陰乍陽。<br/>
竦輕軀以鶴立，若將飛而未翔。<br/>
踐椒塗之郁烈，步蘅薄而流芳。<br/>
超長吟以永慕兮，聲哀厲而彌長。<br/>
爾迺衆靈雜遝，命儔嘯侶，<br/>
或戲清流，或翔神渚，<br/>
或采明珠，或拾翠羽。<br/>
從南湘之二妃，攜漢濱之游女。<br/>
歎匏瓜之無匹兮，詠牽牛之獨處。<br/>
揚輕袿之猗靡兮，翳脩袖以延佇。<br/>
體迅飛鳧，飄忽若神，<br/>
陵波微步，羅襪生塵。<br/>
動無常則，若危若安。<br/>
進止難期，若往若還。<br/>
轉眄流精，光潤玉顏。<br/>
含辭未吐，氣若幽蘭。<br/>
華容婀娜，令我忘餐。</p>
<p>於是屏翳收風，川後靜波。<br/>
馮夷鳴鼓，女媧清歌。<br/>
騰文魚以警乘，鳴玉鸞以偕逝。<br/>
六龍儼其齊首，載雲車之容裔。<br/>
鯨鯢踴而夾轂，水禽翔而爲衛。</p>
<p>於是越北沚，過南岡，紆素領，迴清陽。<br/>
動朱唇以徐言，陳交接之大綱。<br/>
恨人神之道殊兮，怨盛年之莫當。<br/>
抗羅袂以掩涕兮，淚流襟之浪浪。<br/>
悼良會之永絕兮，哀一逝而異鄉。<br/>
無微情以效愛兮，獻江南之明璫。<br/>
雖潛處於太陰，長寄心於君王。<br/>
忽不悟其所舍，悵神宵而蔽光。</p>
<p>於是背下陵高，足往神留，<br/>
遺情想像，顧望懷愁。<br/>
冀靈體之復形，御輕舟而上溯。<br/>
浮長川而忘反，思綿綿而增慕。<br/>
夜耿耿而不寐，霑繁霜而至曙。<br/>
命僕夫而就駕，吾將歸乎東路。<br/>
攬騑轡以抗策，悵盤桓而不能去。  </p>
    </div>
<script type="text/javascript">
	var taketori = (new Taketori()).set(
	  { 
	  fontFamily:'sans-serif' 
	 }
   ).element('div.vertical').toVertical();

    var $span = $('span');
    $span.hide().fadeIn(1) ;

</script>

</body>
</html>